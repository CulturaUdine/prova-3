**LINEE GUIDA PER IL RILASCIO DELL’IDENTITÀ DIGITALE PER USO PROFESSIONALE**

*(Bozza per la consultazione pubblica)*

**VISTI** gli articoli 19 (Istituzione dell’Agenzia per l’Italia
Digitale), 21 (Organi e statuto), 22 (Soppressione di DigitPA e
dell’Agenzia per la diffusione delle tecnologie per l’innovazione;
successione dei rapporti e individuazione delle effettive risorse umane
e strumentali) del decreto legge n. 83 del 22 giugno 2012, recante
“Misure urgenti per la crescita del Paese”, convertito, con
modificazioni, nella legge n. 134 del 7 agosto 2012 e s.m.i. e
l’articolo 14-bis (Agenzia per l’Italia digitale) del decreto
legislativo n.82 del 7 marzo 2005 (Codice dell’amministrazione digitale)
e s.m.i.;

**VISTO** il decreto legislativo 7 marzo 2005, n. 82 e s.m.i., che
assegna all’Agenzia la regolamentazione del sistema SPID e, in
particolare l’articolo 71;

**VISTO** il DPCM 24 ottobre 2014 recante “Definizione delle
caratteristiche del sistema pubblico per la gestione dell’identità
digitale di cittadini e imprese (SPID), nonché' dei tempi e delle
modalità di adozione del sistema SPID da parte delle pubbliche
amministrazioni e delle imprese.” pubblicato sulla G.U. Serie Generale
n. 285 del 9 dicembre 2014;

**ESPLETATA** ai sensi dell’articolo 71, comma 1, del CAD la procedura
di consultazione pubblica;

**SENTITO** ai sensi dell’articolo 62, comma 8, del D.lgs. n. 179/2016,
il Commissario straordinario per l’attuazione dell’Agenda digitale;

**SENTITE** ai sensi dell’articolo 71, comma 1, del CAD le ammirazioni
competenti;

**SENTITO** ai sensi dell’articolo 71, comma 1, il Garante per la
protezione dei dati personali;

**ACQUISITO** ai sensi dell’articolo 71, comma 1, il parere della
Conferenza unificata;

sono emanate le presenti linee guida.

**Articolo 1**

**Ambito di applicazione**

1. Le presenti linee guida normano le modalità di rilascio delle
   identità digitali per uso professionale cui i gestori di identità
   digitali del sistema SPID devono attenersi. Tali identità digitali
   sono quelle utili a provare l’appartenenza di una persona fisica
   all’organizzazione di una persona giuridica e/o la sua qualità di
   professionista. Le identità in questione, al contrario, non sono
   costituiscono prova dei poteri di rappresentanza di una persona
   giuridica dei quali una persona fisica è eventualmente in possesso né
   l’appartenenza di un professionista a un determinato ordine
   professionale o altro elenco qualificato.

**Articolo 2**

**Definizioni**

1. Ai fini del presente provvedimento si intende per:

a) *identità digitale uso professionale*: identità digitale SPID
   contenente un attributo che dichiara tale caratteristica;

b) *identità digitale uso professionale della persona fisica*:
   l’identità digitale che contiene gli attributi della persona fisica
   cui sono state rilasciate le credenziali di autenticazione;

c) *identità digitale uso professionale per la persona giuridica*:
   l’identità digitale che contiene gli attributi della persona
   giuridica e della persona fisica cui sono state rilasciate le
   credenziali di autenticazione;

d) *utenza master*: identità digitale utilizzabile esclusivamente per la
   gestione delle identità di cui alla precedente lettera c).

Si applicano inoltre le definizioni di cui al DPCM 24 ottobre 2014 e
s.m.i.

**Articolo 3**

**Modalità di rilascio**

1. Al fine di rilasciare l’\ *identità* *digitale uso professionale
   della persona fisica*, il gestore dell’identità deve verificare
   l’identità personale della persona fisica richiedente. La verifica
   dell’identità è assolvibile anche con l’uso di identità digitale
   della medesima persona fisica a condizione che le credenziali
   utilizzate per l’autenticazione siano di livello pari o superiore a
   quelle associate all’identità richiesta.

2. Al fine di rilasciare l’\ *identità digitale uso professionale per la
   persona giuridica* il gestore dell’identità deve:

a) verificare l’identità personale della persona fisica richiedente;

b) verificare che il richiedente abbia titolo per richiedere l’identità
   digitale per la persona giuridica.

3. La verifica di cui ai precedenti commi 1 e 2 lettera a) è effettuata
   con le modalità e i controlli previsti dalla normativa vigente in
   materia di rilascio dell’identità digitale della persona fisica.

4. La verifica di cui al comma 2, lettera b) è effettuata con modalità
   preventivamente sottoposte dal gestore dell’identità all’approvazione
   di AgID.

**Articolo 3**

**Rapporti fra le parti**

1. La regolazione del rapporto fra gestore di identità digitali e il
   soggetto che richiede *identità digitale uso professionale* è oggetto
   di contrattazione fra le parti. Il rilascio delle identità digitali
   uso professionale per le persone giuridiche deve avvenire sulla base
   di un contratto perfezionato tra il gestore di identità digitali e la
   persona giuridica.

**Articolo 4**

**Attributo uso professionale**

1. L’\ *identità* *digitale uso professionale* contiene l’attributo
   *identityPurpose* con codice *P*.

2. L’attributo oggetto del presente articolo consente ai fornitori di
   servizi SPID di regolare l’accesso ai servizi dedicati a
   professionisti e a persone giuridiche.

3. Resta in carico ai fornitori dei servizi SPID la definizione del
   livello di autorizzazione associato alla persona fisica risultante
   dall’\ *identità digitale uso professionale.*

**Articolo 5**

**Utenza master**

1. Al fine di consentire ai soggetti giuridici di poter gestire
   attraverso un servizio in rete le *identità digitale uso
   professionale per la persona giuridica* rilasciate nell’ambito della
   propria organizzazione, il gestore di identità può fornire una
   *utenza master*.

2. È responsabilità del gestore di identità assicurarsi che:

a) tale utenza sia usabile esclusivamente per l’accesso al servizio di
   gestione (richiesta di rilascio, revoca, modifica) delle *identità
   digitali uso professionale per la persona giuridica*;

b) assicurarsi che la richiesta di rilascio provenga e le credenziali
   siano consegnate al legale rappresentante o a soggetto dotato di
   adeguati poteri.

3. Le credenziali associate alla *utenza master* sono di livello pari o
   superiore a quelle afferenti le identità gestibili.

4. La responsabilità dell’uso dell’utenza master resta in capo al
   soggetto giuridico che se ne è dotato.
